---
layout: post
title:  "Urencriterium - базова інформація про методику та особливості розрахунку"
date:   2025-04-10
categories: Urencriterium Startersaftrek Zelfstandigenaftrek
---

**Що таке *urencriterium* та як ця інформація допоможе підприємцю (zzp’er) отримати податкові пільги та знижки при правильному використанні цього інструменту?**

Отже, корисно знати, що податкова служба Belastingdienst запровадила критерій кількості робочих годин, щоб запобігти використанню податкових пільг самозайнятими особами з невеликою кількістю робочих годин і низьким оборотом. 
В той же час, якщо ви відповідаєте критеріям годин і обороту - можете розраховувати на приємні податкові знижки.

Як zzp’er, ви повинні витрачати **щонайменше 1225 годин на календарний рік** на свій бізнес, щоб мати право на всі податкові відрахування.
І що важливо, рахується саме **календарний рік**, тож якщо навіть почали свою справу в липні, то до кінця грудня повинні витратити на її ведення також щонайменше 1225 годин.

При цьому, **в ці години ви маєте право зараховувати весь час**, витрачений не лише на безпосереднє надання послуг/вироблення продукції (прямі години), але й на адміністрування, підтримку веб-сайту, залучення клієнтів, підготовку до відкриття свого бізнесу, закупку матеріалів.

Також **непрямими годинами** можуть бути:
- Навчальні години для проходження курсів або підвищення кваліфікації
- Читання фахової літератури 
- Консультація з бухгалтером
- Відвідування зустрічей з колегами
- Створення цінових пропозицій

Водночас, іноді ви можете бути доступними для ведення свого бізнесу, але не виконуєте жодної роботи, а, наприклад, чекаєте на виклик. Ці години не зараховуються до критерію годин.

**Чим користуватися для відстеження годин** ви можете вирішувати самі, тож вибирайте, що вам зручніше - спеціальна бухгалтерська програма, веб-застосунок чи просто табличка в Excel. 
Головне, щоб ви могли **при необхідності показати ці розрахунки податковій службі** та довести, що час дійсно витрачався на бізнес і годин було мінімум 1225 за рік. Тому існує вимога зберігати адміністрацію протягом **семи років**, тоді ви зможете за допомогою електронної пошти або свого календаря, або чеків чи фактур показати, коли у вас були, наприклад, ділові зустрічі. 
Адміністрація щодо нерухомості повинна зберігатися протягом десяти років.

Також при оцінці відповідності критерію податкова служба приймає до уваги **співставність вашого обороту і кількості годин**. Belastingdienst називає це «aannemelijk», правдоподібністю, вважаючи, що якщо ви відпрацювали 1225 годин, ваш оборот не може бути низький.
Звичайно, на початку, коли ви тільки відкриваєте свою справу, ви можете працювати більше неоплачуваних годин для пошуку клієнтів та налагодження процесів, тому в цей період податкова служба приймає це до уваги. Але чим довше існує бізнес, тим більшим повинен бути оборот, щоб претендувати на пільги.

Якщо ви були частину року у **відпустці по вагітності (Zwangerschapsverlof)**, то можете ці 16 тижнів включити в розрахунок urencriterium на основі своєї середньої кількості годин за робочий тиждень (наприклад, 25 робочих годин на тиждень за 16 тижнів відпустки = 400 годин).

Якщо ви отримуєте **допомогу по інвалідності (arbeidsongeschiktheidsuitkering)**, вам потрібно витратити тільки 800 годин на свій бізнес, щоб відповідати критерію годин. Це стосується людей, які мають пільги Wajong, WIA, WAO, WAZ або Ziektewetuitkering.

Якщо у вас **повне (vof, Vennootschap onder firma) або цивільне товариство (maatschap)**, ви також можете скористатися податковими пільгами для підприємців. У цьому кожен партнер чи учасник самостійно повинен відповідати критерію 1225 годин, і можлива ситуація, що один партнер проходить під критерій, а інший – ні.

Ви не можете скористатися цими пільгами, якщо є партнером в **приватному товаристві з обмеженою відповідальністю (BV, besloten vennootschap)**.

Якщо ви не лише підприємець, але й **працюєте як найманий робітник**, відповідати критерію кількості годин може бути складно, але вимога витрачати на бізнес 1225 годин залишається і в вашому випадку. 
Плюс, якщо ви працюєте і як самозайнята особа, і як найманий працівник, ви маєте право на податкові відрахування, якщо принаймні 50% вашого робочого часу витрачаєте на бізнес. Цієї вимоги можна не дотримуватися, якщо ви початківець і не були самозайнятою особою протягом одного з останніх п’яти років.

Отже, ви розпочали свій бізнес, витратили на його ведення щонайменше 1225 годин за календарний рік і ретельно зафіксували, на що і коли саме використали ці години. Ваш оборот також співставний і проходить верифікацію.

На які податкові пільги можете ви претендувати?
Це питання ми розглянемо в [наступній статті](https://blog.taxua.nl/urencriterium/startersaftrek/zelfstandigenaftrek/2025/04/13/uurcriteria-aftrek.html).