---
layout: post
title:  "Оновлені правила 30% (поки що) рулінгу"
date:   2025-06-06
categories: ruling
---
Можливо, ви вже знаєте, що в Нідерландах є податкова пільга, яка називається **30%-regeling** (відома також як ruling, рулінг).
Роботодавець в Нідерландах, який наймає **висококваліфікованих спеціалістів** (kennismigrant, hoogopgeleide werknemers) з-за кордону, може запропонувати їм цю спеціальну схему для експатів. Звісно, якщо сам роботодавець та майбутній працівник відповідають [певним вимогам](https://www.belastingdienst.nl/wps/wcm/connect/bldcontentnl/belastingdienst/zakelijk/internationaal/personeel/u_bent_niet_in_nederland_gevestigd_loonheffingen_inhouden/als_u_loonheffingen_gaat_inhouden/extraterritoriale_kosten_en_de_30procentregeling/voorwaarden_voor_de_30procentregeling1). 
Така пільга допомагає компенсувати витрати на переїзд до Нідерландів та облаштування на новому місці.

Компенсація надається протягом **максимального періоду 5 років** і може здійснюватися в **2 способи**:
- Роботодавець виплачує відсоток від зарплати, не оподатковуючи цю суму,
- Роботодавець повністю відшкодовує [екстериторіальні витрати](https://www.belastingdienst.nl/wps/wcm/connect/en/individuals/content/coming-to-work-in-the-netherlands-30-percent-facility#extraterritorial-costs) свого працівника, які той подає як трудові витрати.

Починаючи з 1 січня 2023 року, роботодавець повинен [щорічно робити вибір](https://www.belastingdienst.nl/wps/wcm/connect/bldcontenten/belastingdienst/business/payroll_taxes/you_are_not_established_in_the_netherlands_are_you_required_to_withhold_payroll_taxes/when_you_are_going_to_withhold_payroll_taxes/etraterritorial_costs_and_the_30percent-facility) між застосуванням 30%-regeling та відшкодуванням фактичних екстериторіальних витрат. Вибір робиться у першому періоді нарахування заробітної плати календарного року і діє протягом усього цього року, поки у працівника є право на цю схему.
Якщо ви змінюєте роботодавця протягом дії рулінгу, він не подовжується автоматично. Доведеться перевірити, чи відповідаєте ви та нова компанія поточним вимогам, та разом подати новий запит.
Якщо ви є експатом, який отримав право на рулінг **до 1 січня 2024 року**, тоді для вас працюють старі правила, і нічого не зміниться. Вам можуть виплачувати 30% зарплати без сплати з них податків протягом 5 років або відшкодувати екстериторіальні витрати.

Якщо ви отримали право на пільгу у 30% **після 1 січня 2024 року**, тоді застосовуються такі зміни:
- З 1 січня 2027 року відшкодування **зменшиться з 30% до 27%**. В 2024-2026 все ще діятиме правило 30%.
- З 1 січня 2024 року правило 30% застосовується лише до зарплати, яка не перевищує так звану максимальну винагороду (**Balkenende-norm**), що встановлюється щороку згідно Закону про стандарт винагороди (Wet Normering Topinkomens). У 2025 році Balkenende-norm становить 246 000 євро. Якщо зарплата вища, на суму, що перевищує Balkenende-norm, не можна буде нараховувати неоподатковувану компенсацію. Для працівників, які отримали право на 30% рулінг до 1 січня 2023 року, максимальне обмеження винагороди застосовуватиметься не з 1 січня 2024 року, а з 1 січня 2026 року.
- З 1 січня 2025 року рулінг більше **не дає право на так зване часткове іноземне податкове зобов'язання** (partiële buitenlandse belastingplicht). До 2025 року експати з рулінгом вважалися іноземними платниками податків, навіть якщо проживали та працювали в Нідерландах, щодо декларування Box 2 та Box 3. Таким чином, їм не потрібно було сплачувати податки з доходів від іноземного капіталу. З 1 січня 2025 року і отримувачі 30%-regeling повинні будуть подавати декларацію про свій оподатковуваний дохід від заощаджень та інвестицій, отриманий за межами Нідерландів. Для тих, хто користувався 30% regeling протягом останнього розрахункового періоду 2023 року, діє перехідний період, вони все ще можуть використовувати часткове іноземне податкове зобов'язання до 2026 року включно.

## Наочна схема застосування змін для експатів
| Отримання 30%-regeling | 2025 та 2026 роки | 2027 рік |
|----|----|----|
| Не пізніше 31.12.2023 | 30% та поточний стандарт оплати праці | 30% та поточний стандарт оплати праці |
| У 2024 році | 30% та поточний стандарт оплати праці | 27% та поточний стандарт оплати праці |
| З 01.01.2025 | 30% та поточний стандарт оплати праці | 27% та новий стандарт оплати праці |

## Або

| Отримання 30%-regeling | Balkenende-norm застосовується з | Часткове податкове зобов'язання скасовано | Максимальне відшкодування 27%  | Вищий критерій заробітної плати  |
|---|---|---|---|---|
| 2022 рік | 2026 рік | 2027 рік | н/д | н/д |
| 2023 рік | 2024 рік | 2027 рік | н/д | н/д |
| 2024 рік | 2024 рік | 2025 рік | 2027 рік | н/д |
| 2025 рік | 2025 рік | 2025 рік | 2027 рік | 2027 рік|