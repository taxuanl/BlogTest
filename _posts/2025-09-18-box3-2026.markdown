---
layout: post
title:  "Інші зміни в оподаткуванні Box 3"
date:   2025-09-18
categories: belasting, taxes
---
# 1. Номінальна дохідність для активів (overige bezittingen) в Box 3 зросте з 5,88% до 7,78%.
Уряд Нідерландів хоче змінити метод розрахунку форфетарного (припущеного) доходу для активів у Box 3, які не є заощадженнями (напр., друга нерухомість, облігації, акції, інші інвестиції)
**Форфетарний дохід** - це припущення держави, скільки ви могли б заробити на своїх активах. Він не залежить від того, скільки ви реально заробили — це стандартна ставка, яку застосовують до всіх платників податків.
Раніше уряд враховував зростання цін на нерухомість, тепер у формулу також включать орендні доходи і вигоду від особистого користування.
Це призводить до **збільшення ставки — з 5,88% до 7,78%.**
Таким чином, з 1 січня 2026 нідерландські резиденти будуть платити більше податку на активи, які не є заощадженнями.
Якщо ви можете довести, що ваш реальний дохід нижчий, ніж 7,78% — ви маєте право платити податок на фактичний дохід, а не на припущений.
Оскільки нова система оподаткування Box 3 (з реальним доходом) відкладена до 2028 року, уряд хоче тимчасово збільшити форфетарний дохід, щоб компенсувати дефіцит бюджету €2,55 млрд у 2027 році.

# 2. Скасування податкової пільги для зелених інвестицій з 2028 року
**Зелені інвестиції** - це інвестиції у фонди, які підтримують екологічно сталий розвиток — наприклад, відновлювану енергетику, екологічне будівництво, органічне сільське господарство. 
Уряд Нідерландів раніше надавав **податкові пільги** (у формі неоподатковуваної суми) для таких інвестицій, щоб заохотити громадян вкладати кошти в “зелену економіку”.
В 2025–2026 ця пільга значно зменшена, в порівнянні з 2023-24 рр, але ще існує.
**В 2026 році - €26 715** (€53 430 з фіскальним партнером).
Тобто, при розрахунку податку в Box 3 спочатку треба відняти суму цієї пільги від загальної вартості зелених інвестицій. Якщо зелена інвестиція — €20 000, то вся вона звільнена. Якщо €60 000 — то €33 688 оподатковується (60 000 – 26 312).
В 2027 році залишиться лише символічна пільга — €200 (€400 з партнером).
**В 2028 році пільгу повністю скасують.**

Є ще **знижка на податок** (heffingskorting), додаткова, яка застосовується до суми підсумкового податку. У 2025–2027 роках вона становить 0,1%, тобто майже символічна.

# 3. Виключення коефіцієнта leegwaarderatio при здачі житла за заниженою ціною родичам або знайомим.
**Leegwaarderatio** - це знижувальний коефіцієнт, який застосовується до **WOZ-вартості** (офіційної оціночної вартості житла), якщо житло здається в оренду. 
Його розмір залежить від того, який відсоток становить орендна плата відносно WOZ-вартості.
Наприклад, відношення орендної плати до WOZ-вартості як менше 1% означає коефіцієнт 73%, а оренда в 3-4% - 90% коефіцієнт.
Якщо житло здається за ринковою ціною — застосовується leegwaarderatio, і податкова вартість житла знижується.
Якщо житло здається родичу або знайомому за заниженою ціною — теж застосовується leegwaarderatio, але це дозволяє штучно зменшити податкову базу, навіть якщо оренда не відповідає ринковим умовам.
Адже податок на житло вираховується на основі його WOZ-вартості.
З 2026 року якщо житло здається **за заниженою ціною родичу або знайомому, leegwaarderatio більше не застосовується**. У таких випадках вартість житла для Box 3 буде дорівнювати повній WOZ-вартості — без знижок.
Це перешкоджає ухиленню від податків через фіктивно низьку орендну плату.
