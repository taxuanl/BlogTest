---
layout: post
title:  "Зменшення неоподатковуваного капіталу (box 3)"
date:   2025-09-17
categories: belasting, taxes
---
У Нідерландах доходи від майна (збереження, інвестиції) оподатковуються в так званій "**box 3**". До майна належать:
- заощадження
- облігації
- акції
- друга нерухомість
Ваш загальний капітал — це вартість усіх активів мінус борги.

Уряд не дивиться на реальний прибуток від ваших активів (наприклад, скільки ви реально заробили на акціях чи депозитах).
Замість цього, він **припускає, що ви отримуєте певний стандартний дохід** залежно від типу активів. Дохід вимірюється у відсотках, які змінюються щороку і використовуються для розрахунку податку, **незалежно від того, чи ви реально щось заробили**.

Така практика роками піддається **критиці**, адже люди, які мають низький або нульовий реальний прибуток, все одно змушені платити податок.

У 2021 році Верховний суд Нідерландів визнав цю систему несправедливою, бо вона порушує права платників податків.

**У 2028 році буде введена нова система, яка враховуватиме реальний дохід** — тобто те, що ви дійсно заробили на своїх активах. Це зробить оподаткування більш справедливим, але також складнішим для адміністрування.

Держава очікує, що надходження в бюджет в результаті реформи збільшаться, але через низку причин (перевантаженість Податкової служби, тривале оновлення інфраструктури) змушена **перенести її запровадження з 2027 на 2028 рік**.

Тож держава у 2027 році втратить очікувані додаткові доходи, що спричинить **дефіцит бюджету** €2,55 млрд. 
Щоб компенсувати це, уряд вже **з 1 січня 2026 року знижує неоподатковуваний капітал** (тобто ту частину майна, з якої не сплачується податок) з €57 684 до **€51 396**.

На сьогодні ви сплачуєте податок у box 3, якщо ваш капітал перевищує €57 684. З 2026 року ця межа буде знижена до €51 396. Якщо у вас є фіскальний партнер (наприклад, чоловік/дружина), то межа подвоюється — до €102 792.

Це означає, що в 2026 році більше людей почнуть платити податок на доходи від майна, бо межа неоподатковуваного капіталу буде нижчою.